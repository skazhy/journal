---
title: čau
layout: article
published: 2013-07-11
description: Es rakstīšu žurnālu. Atkal. Ar daudz vārdiem un mazdrusciņ bildēm.
---

Pa kādam brīvam vakaram pēdējā gada laikā; novārtātā pamests domēns un
mērķis pa pa reizei izteikties saliktos pakārtotos teikumos. Šeit nu ir redzams
pirmais solis uz to!


Pirms vairākiem gadiem man jau bija pierakstu blociņš, tieši zem šīs pašas adreses.
Toreiz, veiksmīgas apstākļu sakritības rezultātā, pusgadu varēju izmantot
[Linode](//linode.com) pakalpojumus bez maksas, tādējādi tiekot pie pirmās
reālās iespējas darbināt savus [Django](//djangoproject.com) projektus publiski.
Pirmā žurnāla versija bija dzīva internetā tieši līdz Linode akcijas beigām;
uzturēšanas izmaksas krietni pārsita iespējas to sponsorēt no tā laika pieticīgā
studenta maciņa. Vēlme rakstīt (un jo vairāk -
uzturēt veselu Django saimniecību tik triviālai nodarbei) palēnām noplaka.


Šī gada pirmajā pusē atkal sāka veidoties tādi apstākļi, lai žurnālu
atjaunotu un saliktu kopā tam jaunu "platformu" (pašlepnums un lietu būvēšanas
entuziasms neļauj izpausties svešās platformās, kaut arī bezmaksas un bezgala stilīgiem
dizainiem). [Februāra sākumā](https://github.com/skazhy/journal/commits/master)
pa brīviem vakariem sāku konkretizēt un noapaļot ieceres, un, ja reiz šo lasi,
tad mērķis, kaut daļēji, bet ir sasniegts.


Tas, kas man visvairāk nepatika šī žurnāla iepriekšējā/sākotnējā versijā (un pa
lielam - jebkurā citā līdzīgā platformā X) bija pašu tekstu bīdīšanas iespējas,
jo žurnāla rakstīšanā vislielākā loma ir *wait for it...* žurnāla rakstīšanai.
Amata specifikas rezultātā[^1] to varu darīt tikai [tādā vidē](//www.vim.org),
kas tekstu bīdīšanai ir patiesi piemērota. Interneta pieslēgums, ar atvērtu lapu X tekstu
rakstīšanai tajā, var arī nebūt, tagad melnrakstus var bīdīt arī lidmašīnā,
zeķēs sēžot.


Teksta failos sarakstīto par skatāmo galarezultātu pārtaisa [Jekyll](http://jekyllrb.com/),
kurā ir iekļauts tieši tik daudz, lai to paveiktu, nekā lieka.
Pateicoties faktam, ka Jekyll ir uzrakstīts [jauko cilvēku valodā](//ruby-lang.org)[^2],
to ir iespējams līdz nepazīšanai saķīlēt, ko savu vēlmju un izveicības robežās esmu arī
izdarījis. Jekyll apstrādātie raksti tiek salikti [Amazon S3](//aws.amazon.com/s3/) mapītēs
*et voilà*, 2013. gadam cienīga rakstīšanas platforma, kur saturs un teksti ir
pirmajā vietā.


Pašlaik rakstu komentēšana un diskusijas notiek sociālajā tīklā \_\_\_\_\_\_
vai arī telepātiski (Tev ļoti stipri jādomā par savu komentāru, es, iespējams,
sadzirdēšu un atbildēšu - ja "Битва экстрасенсов" klaji nemelo, tad tam vajadzētu strādāt).
Pastāv pāris naïvi plāni par komentēšanas iespējam.
Visticamāk, [CouchApp](//couchapp.org) vai līdzīga alternatīva, kuru iespējams pilnīgi
nodalīt no šejienes satura, un kas nenes līdzi lieku uzturēšanas svaru.
DISQUS-veidīgie servisi ir ārpus jautājuma. Tāpat arī jebkura semi-paštaisītā
variācija par *pieslēdzies ar sociālo tīklu \_\_\_\_\_\_, lai komentētu*.
Pirmajā variantā servisu īpašnieki pa kluso notirgo garlaicīgus komentārus ēnu kantoriem,
bet otrajā - lieka plēšanās, lai realizētu (šeit) liekas ārišķības.


Kapēc atsākt rakstīt tieši tagad? Tam apakšā, protams, ir ārkārtīgi savtīgi
mērķi. Pēc pāris dienām dodos vairākas nedēļas ilgā avantūrā un vēlējos jau
laicīgi parūpēties par platformu piedzīvojumu dokumentēšanai. Ir pieejams
[RSS](/feeds/rss) un [Tviteris](//twitter.com/skazhy), lai sekotu līdzi.
Savukārt, izlabotas gramatikas kļūdas var sūtīt
*[pull request](https://github.com/skazhy/journal/pulls)* formā, kas varētu
būt pats ironiskākais pielietojums šai GitHub funkcijai. Līdz nākamajai
reizei!


[^1]: es [būvēju nākotni](https://github.com/skazhy). One disaster at a time.
[^2]: ..vai tā viņiem pašiem [labpatīk domāt](//hackety.com/lessons/an-introduction-to-ruby-with-hackety-hack).
